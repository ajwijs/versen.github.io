---
layout: news
picture: ""
title: "Jan Friso Groote over de ICT Problematiek bij de Overheid"
---

<h2>Jan Friso Groote over de ICT Problematiek bij de Overheid</h2>

<p>Voorpagina Volkskrant:</p>

<p><a href="https://www.volkskrant.nl/nieuws-achtergrond/plannen-kabinet-in-gevaar-door-problemen-met-computersystemen-belastingdienst~b894cee8/" target="_blank">https://www.volkskrant.nl/nieuws-achtergrond/plannen-kabinet-in-gevaar-door-problemen-met-computersystemen-belastingdienst~b894cee8/</a></p>

<p>Achtergrond:</p>

<p><a href="https://www.volkskrant.nl/nieuws-achtergrond/het-raderwerk-van-de-fiscus-rammelt-aan-alle-kanten-hoe-heeft-het-zover-kunnen-komen-~b7bd0a54/" target="_blank">https://www.volkskrant.nl/nieuws-achtergrond/het-raderwerk-van-de-fiscus-rammelt-aan-alle-kanten-hoe-heeft-het-zover-kunnen-komen-~b7bd0a54/</a></p>

<p><strong>ICT problemen zo oud als Methusalem.&nbsp;</strong></p>

<p>Deze krant rapporteerde afgelopen maandag over het rammelende&nbsp;raderwerk van de ICT bij de belastingdienst. Het is goed te weten dat deze problemen al ouder zijn dan de meeste lezers. In een memorie van toelichting uit 1967/68 schrijven de&nbsp;minister van Financi&euml;n Witteveen en zijn staatsecretaris&nbsp;Grapperhaus:</p>

<p>&quot;Aangezien de automatisering van de heffing der motorrijtuigenbelasting&nbsp;de eerstkomende tijd nog haar eigen moeilijkheden met zich brengt, is het&nbsp;wenselijk de belastingdienst, voorlopig nog niet met de problematiek&nbsp;van de opcentenheffing (...) te bezwaren.&quot;</p>

<p>Waarom zijn we in 50 jaar tijd nog niet tot een oplossing van dit probleem&nbsp;gekomen? Het antwoord daarop is vrij eenvoudig. We begrijpen niet hoe&nbsp;ingewikkeld software is, en we doen ons best om deze complexiteit voor onszelf&nbsp;verborgen te houden.&nbsp;</p>

<p>Dit heeft twee effecten. De eerste is dat we ons als het op software aankomt&nbsp;onverantwoord gedragen. We laten allerlei problemen door software oplossen, zonder ons af te vragen of dat redelijkerwijs wel mogelijk is. En zo duurt&nbsp;de invoering van een OV-chipkaart of een patientdossier veel langer dan verwacht&nbsp;als het er uberhaupt al komt. Budgetoverschrijdingen van honderden millioenen&nbsp;verbazen echt niemand meer.&nbsp;</p>

<p>Het tweede probleem is dat we door onze naieve houding tot software alles&nbsp;veel te ingewikkeld maken. De code waaruit &eacute;&eacute;n softwaresysteem bestaat&nbsp;beslaat uitgeprint makkelijk een grote bibliotheek. Iedere regel<br />
uit de boeken van die bibliotheek heeft een effect op hoe de software zich&nbsp;gedraagt. Deze complexiteit gaat ook de grootste experts boven de pet en&nbsp;is de oorzaak van veel van het gedoe rond ICT.</p>

<p>De oplossing voor deze problematiek komt niet eenvoudig. Maar het begint&nbsp;met de erkenning dat het op juiste wijze maken van software een fundamenteel&nbsp;probleem is, moeilijker dan de meeste problemen waar we tot nu toe mee&nbsp;te kampen hebben gehad. Zoals Nederland de strijd tegen het water heeft&nbsp;gekanaliseerd door in 1798 Rijkswaterstaat op te richten, zal ze de strijd&nbsp;om automatisering te beheersen ook moeten stroomlijnen.&nbsp;</p>

<p>De oplossing zit natuurlijk niet in de afschaffing van computers. Software&nbsp;is zo nuttig dat we niet meer zonder kunnen. Sterker nog, de voorziene&nbsp;ontwikkeling van microprocessoren, opslag- en communicatietechnologie is&nbsp;zodanig dat we waarschijnlijk nog slechts een begin van de mogelijkheden&nbsp;hebben gezien. Over twintig jaar zullen we de technische mogelijkheden&nbsp;van 2018 primitief vinden, zoals we nu denken over twintig jaar geleden&nbsp;zonder smartphone. De vraag is of de belastingdienst, en meer in het&nbsp;algemeen de overheid die software dan onder controle heeft. Als we blijven&nbsp;negeren kunnen we over vijftig jaar het eeuwfeest van de softwareproblemen&nbsp;bij de overheid vieren.&nbsp;</p>

<p>Prof.dr.ir. Jan Friso Groote<br />
Hoogleraar Informatica, Technische Universiteit Eindhoven.&nbsp;<br />
Vereniging Software Engineering Nederland.&nbsp;</p>

<p>&nbsp;</p>

		